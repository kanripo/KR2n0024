# -*- mode: mandoku-view; -*-
#+TITLE: 寶刻叢編
#+DATE: 2015-08-24 22:54:38.277635
#+PROPERTY: ID KR2n0024
#+PROPERTY: BASEEDITION WYG    
#+PROPERTY: JUAN 卷一
<pb:KR2n0024_WYG_001-1a>¶
欽定四庫全書¶
　寶刻叢編卷一¶
　　　　　　　　　　　　　宋　陳思　撰¶
　　京畿¶
　　　東京¶
　　　　(開封府春秋時為衛陳鄭三國之境戰國時/屬魏秦属三州郡漢属陳留河南潁川淮陽)¶
　　　　(郡東漢改淮陽為國陳晉属陳留滎陽潁川/元魏属陳留許昌東魏分置開封郡兼立梁)¶
　　　　(州北齊罷開封郡周改梁州為汴州隋開皇/初罷陳留大業初罷汴州分入滎陽等郡唐)¶
<pb:KR2n0024_WYG_001-1b>¶
　　　　(武徳四年復立汴州梁以周建國陞為東京/開封府後唐復為汴州宣武軍晉復陞為東)¶
　　　　(京開封府漢周及皇朝因之今縣十四丘開/封  祥符  尉氏  陳留  雍丘  封)¶
　　　　(中牟/東明)　(陽武/扶溝)　(酸棗/鄢陵)　(長垣/咸平)¶
石鼓文(互見鳯翔/)¶
　舊在岐陽孔子廟世傳周宣王刻石史籕書大觀中¶
　自鳯翔遷入辟雍後入保和殿(諸道石/刻錄)¶
　石鼓文初不見稱於前世至唐人始盛稱之而韋應¶
　物以為文王之鼓至宣王刻詩爾韓退之直以為宣¶
<pb:KR2n0024_WYG_001-2a>¶
　王之鼓在今鳯翔孔子廟中鼔有十先時散棄于野¶
　鄭餘慶置于廟而亡其一皇祐四年向傳師求于民¶
　間得之十鼓乃足其文可見者四百六十五摩滅不¶
　可識者過半余所集錄文之古者莫先於此然其可¶
　疑者三四今世所有漢桓靈時碑往往尚在其距今¶
　未及千嵗大書深刻而摩滅者十猶八九此鼔按太¶
　史公年表自宣王共和元年至今嘉祐八年實千有¶
　九百一十四年鼓文細而刻淺理豈得存其可疑者¶
<pb:KR2n0024_WYG_001-2b>¶
　一也其字古而有法其言與雅頌同文而詩書所傳¶
　之外三代文章真跡在者惟此而已然自漢以來博¶
　古好奇之士皆畧而不道此其可疑者二也隋氏蔵¶
　書最多其志所錄秦始皇刻石婆羅門外國書皆有¶
　而獨無石鼓遺近錄逺不宜如此此其可疑者三也¶
　前世傳記所載古逺奇怪之事類多虚誕而難信况¶
　傳記不載不知韋韓二君何據而知為文宣之鼓也¶
　隋唐古今書籍粗備豈當時猶有所見而今不見之¶
<pb:KR2n0024_WYG_001-3a>¶
　耶然退之好古不妄者余姑取以為信爾至于字畫¶
　亦非史籕不能作也(集古/錄)¶
　歐陽文忠公以為今世所有漢桓靈時碑往往而在¶
　距今未及千載大書深刻而摩滅者十猶八九此鼓¶
　自宣王時至今實千有九百餘年鼓文細而刻淺理¶
　豈得存以此為可疑余觀秦以前碑刻如此鼔及詛¶
　楚文泰山秦篆皆麄石如今世以為碓臼者石性既¶
　堅頑難壞又不堪他用故能存至今漢以後碑碣石¶
<pb:KR2n0024_WYG_001-3b>¶
　雖精好然亦易剥缺又往往為人取作柱礎之類葢¶
　古人用意深逺事事有理類如此况此文字畫奇古¶
　決非周以後所能到文忠公亦以謂非史籕不能作¶
　此論是也(金石/錄)¶
　歐公集古所錄其文可見者四百六十有三磨滅不¶
　可識者過半今資古所錄其文可見者四百七十有¶
　四磨滅不可識者十二三葢余先世所蔵本猶在集¶
　古之前也¶
<pb:KR2n0024_WYG_001-4a>¶
　國朝崇寧中蔡京作辟雍取十鼓置講堂後余嘗見¶
　之辟雍廢徙置禁中而岐下有摹本殊失古意併錄¶
　之以見三代書蹤非後世摹冩所能及也(資古紹/志錄)¶
　石鼓十篇大抵為漁狩而作甲言漁乙丙丁戊己庚¶
　辛壬癸言狩乙癸言除道皆言為田狩而除道戊言¶
　策命諸臣己言享社而皆有事于田狩也辛言漁狩¶
　而歸也十篇而次以十日者後人之次也石鼔不見¶
　稱於前代至唐始出於岐陽先時散棄於野鄭餘慶¶
<pb:KR2n0024_WYG_001-4b>¶
　取置於鳯翔之夫子廟堂而亡其一皇祐四年向傳¶
　師求於民間而得之十鼔於是乎足信知神異之物¶
　終自合耳大觀中致之辟廱後復取入保和殿經靖¶
　康之變未知其遷徙否世言石鼔者周宣王之所作¶
　葢本韓退之之歌也韋應物以為文王之鼔至宣王¶
　刻詩不知二公之言何所據見然前代皆患其文難¶
　讀樵今所得除漫滅之外字字可曉但其文不備故¶
　有得而成辭者有不得而成辭者焉然篆書之始大¶
<pb:KR2n0024_WYG_001-5a>¶
　槩有三皇頡之後始用古文史籕之後始用大篆秦¶
　人之後始用小篆樵自續汗簡攷古尚書纂分音之¶
　韻作象類之書其於古今文字粗識變更觀此十篇¶
　皆是秦篆秦篆者小篆也簡近而易曉其間有可疑¶
　者若以也為殹以丞為丞之類是也及攷之銘器殹¶
　見於秦斤㞼見於秦權正如作越語者豈不知其人¶
　生於越作秦篆者豈不知其人生於秦乎秦篆本于¶
　籕籕本於古文石鼓之書間用古文者以篆書之所¶
<pb:KR2n0024_WYG_001-5b>¶
　本也秦人雖創小篆實因古文籕書加減之取成類¶
　耳其不得而加減者用舊文也或曰石鼔固秦文也¶
　知為何代文乎曰秦自恵文稱王始皇稱帝今其文¶
　有曰嗣王有曰天子天子可謂帝亦可謂王故知此¶
　則恵文之後始皇之前所作也或曰文則爾也石鼓¶
　何義乎曰古人制器猶作字也必有所取象若尊若¶
　彛若爵之類是也皆是作鳥獸形而自其口注其受¶
　大者則取諸畜獸其受小者則取諸禽鳥先儒不達¶
<pb:KR2n0024_WYG_001-6a>¶
　理於尊彛則妄造不適用之器而畫以鳥獸形爵雖¶
　象爵而又不適用宣和間所得地中之器為多故倣¶
　古而鑄祭器因以賜大臣其制作不類於常祀之器¶
　應知先儒之説多虛文也近陸氏所作禮象庶㡬於¶
　古乎其於禮圖固有間矣欵識之用則亦如是而取¶
　諸器物商人之識多以盤周人之識多以鼎盤鼎雖¶
　適用之器然為銘識之盤鼎不必適於用也但象其¶
　器之形耳石鼓之作殆此類也嗚呼鼎鬲逺矣世變¶
<pb:KR2n0024_WYG_001-6b>¶
　風移石鼓者其立碑之漸與然觀今中原人所得地¶
　中之物多是盤鼎鐘鬲南粤人所得地中之物多是¶
　銅鼓其間有有文字者有無文字者然皆作鼔形此¶
　由其風俗之所用也南粤多銅錫故其鼔以銅岐周¶
　多美石故其鼔以石此又由其土之所出也或言楚¶
　蜀之地中間亦有得銅鼔者南粤與楚蜀北連岐雍¶
　豈其所習尚者多同與(鄭樵石/鼔音序)¶
　石鼓文周宣王之獵碣也唐自貞觀以來蘇勗李嗣¶
<pb:KR2n0024_WYG_001-7a>¶
　真張懷瓘竇臮竇䝉徐浩咸以為史籕筆蹟虞世南¶
　歐陽詢禇遂良皆有墨妙之稱杜甫八分小篆歌叙¶
　歴代書亦厠之倉頡李斯之間其後韋應物韓愈稱¶
　述尤為稱至本朝歐陽脩作集古錄始設三疑以韋¶
　韓之説為無所考據後人因其疑而增廣之南渡之¶
　後有鄭樵者作釋音且為之序乃摘㞼殹二字以為¶
　見於秦斤秦權而指以為秦鼓偽劉詞臣馬定國以¶
　宇文泰嘗蒐岐陽而指以為後周物嗚呼二子固不¶
<pb:KR2n0024_WYG_001-7b>¶
　足為石鼔重輕然近人稍有惑其説者故予不得不¶
　辨集古之一疑曰漢桓靈碑大書深刻磨滅十八九¶
　自宣王至今為尤逺鼓文細而刻淺理豈得存予謂¶
　碑刻之存亡係石質之美惡纂拓之多寡水火風雨¶
　之及與不及不可以年祀久近論也且如詛楚文刻¶
　於秦恵文王時去宣王為未逺而文細刻淺過於石¶
　鼓逺甚由始出於近嵗戕害所不及至無一字磨滅¶
　者顔真卿干祿字刻於大歴九年顯暴於世工人以¶
<pb:KR2n0024_WYG_001-8a>¶
　為衣食業摹拓為多至開成四年纔六十六載而遽¶
　已訛闕由是言之年祀久近不足推其存亡無可疑¶
　者二疑以為自漢以來博古之士畧而不道三疑以¶
　謂隋世蔵書最多獨無此刻予謂金石遺文溷於瓦¶
　礫歴代湮没而後世始顯者為多三代彛器或得於¶
　近嵗其制度精妙有馬融鄭𤣥所不知者又詛楚文¶
　筆蹟髙妙世人無復異論而歴秦漢以來數千百年¶
　湮沉泉壤近嵗始出於人間不可謂不稱於前人不¶
<pb:KR2n0024_WYG_001-8b>¶
　錄於隋氏而指為近世偽物也予意此鼔之刻雖載¶
　於傳記而經歴亂離散落草莽至唐之初文物稍盛¶
　好事者始加採錄乃復顯於世及觀蘇朂叙記尤喜¶
　余言之為得也則夫隋世之不錄又無足疑者况唐¶
　之文籍視今為甚備而學者不敢為臆説自貞觀以¶
　來諸公之説若出一人固不特起於韋韓也而韋應¶
　物又以為文王時鼓宣王刻詩言之如是之詳當時¶
　無一人非之傳記必有可考者矣小篆之作本於大¶
<pb:KR2n0024_WYG_001-9a>¶
　篆丞殹二字見於秦器固無害况㞼字従山取山髙¶
　奉丞之義著在説文字體宜然非始於秦也唐初去¶
　宇文周為甚近事語尚在於長老耳使文帝鐫功勒¶
　成以告萬世豈細事哉宜時人共知之况蘇朂之祖¶
　邳公綽用事於周文物號令悉出其手豈得其賢子¶
　孫乃不知其祖之所作者乎嗚呼三代石刻存於世¶
　者壇山吉日癸巳刻與此耳而吉日癸巳無所考據¶
　獨此鼓昔人稱説如是之詳觀其字畫竒古足以追¶
<pb:KR2n0024_WYG_001-9b>¶
　想三代遺風而學者因可以知篆𨽻之所自出好異¶
　者又附㑹異説而詆訾之亦已甚矣其鼓有十因其¶
　石之自然粗有鼓形字刻於其旁石質堅頑類今人¶
　為確磑者其初散在陳倉野中韓吏部為博士時請¶
　於祭酒欲以數槖駞輿致太學不從鄭餘慶始遷之¶
　鳳翔孔子廟經五代之亂又復散失本朝司馬池知¶
　鳳翔復輦至府學之門廡下而亡其一皇祐四年向¶
　傳師搜訪而足之大觀中歸於京師詔以金填其文¶
<pb:KR2n0024_WYG_001-10a>¶
　以示貴重且絶模拓之患初致之辟廱後移入保和¶
　殿靖康之末保和珍異北去或傳濟河遇大風重不¶
　可致者皆棄之中流今其存亡特未可知則拓本留¶
　於世者宜與法書並蔵詎可輕議也㢤紹興己夘嵗¶
　予得此本於上庠喜而不寐手自装治成帙因取薛¶
　尚功鄭樵二音参校同異并考覈字書而是正之書¶
　於帙之後其不知者姑兩存之以俟博洽君子而質¶
　焉(復齋/碑錄)¶
<pb:KR2n0024_WYG_001-10b>¶
　自周至戰國遺文見於金石者不過三數祐陵悉萃¶
　之保和寳䕶甚至用金填鼔文以絶模拓一旦干戈¶
　擾攘四海横流冺焉無復遺蹤良可哀歎(施宿石/鼔音䟦)¶
秦祀巫咸文(互見鳯翔/)¶
　舊在鳳翔府廨今歸御府秦以前遺蹟見於今者絶¶
　少此文出於近世而刻畫完好文詞字札奇古可喜¶
　　(金石/錄)¶
　秦篆俗謂之詛楚文葢楚兵來代而禱神之詞也首¶
<pb:KR2n0024_WYG_001-11a>¶
　稱穆公與楚成王有盟好而楚王熊相倍十八世之¶
　約以世家推之楚自成王十八世而至頃襄王秦自¶
　穆公十八世而至惠文王惠文王末年與楚數相攻¶
　伐疑當時之所作也(集古/錄目)¶
　秦記巫咸文俗謂之詛楚文總二百二十六字滅及¶
　漫不可辨者三十四字以大沈乆湫文相参其滅完¶
　字適相補而以古文考之可盡讀云(葉石/林)¶
秦玉璽文¶
<pb:KR2n0024_WYG_001-11b>¶
　元符中咸陽所獲傳國璽也初至京師執政以示故¶
　將作監李誡誡手自摹印之凢二本以其一見遺焉¶
　(金石/錄)¶
東方先生畫賛¶
　晉夏侯湛撰永和十二年書與王敬仁世以為王右¶
　軍書碑石舊在丁文簡家今在將作監官庫(諸道石/刻錄)¶
智永真草千文¶
　陳浮屠智永書字為真草相間末有唐虞世南小楷¶
<pb:KR2n0024_WYG_001-12a>¶
　七十八字石在夏守贇太尉家(諸道石/刻錄)¶
　世傳為浮屠智永書考其字畫時有筆法不類者雜¶
　於其間疑其石有亡缺後人妄補足之雖識者覽之¶
　可以自擇然終汩其真遂去其偽者二百六十五字¶
　不以文不足為嫌也蔡君謨今世知書者猶云未能¶
　盡去也梁書言武帝得王羲之所書千字命周興嗣¶
　以韻次之今官法帖有漢章帝所書百餘字其言有¶
　海鹹河淡之類葢前世學書者多為此語不獨始於¶
<pb:KR2n0024_WYG_001-12b>¶
　羲之也¶
　智永千文後七十八字虞世南所書言不成文乃信¶
　筆偶然耳其字畫精妙平生所書碑刻多矣皆莫及¶
　也豈矜持與不用意更有優劣耶(集古/錄)¶
　世傳智永書非也葢智永陳時人而此書虎字民字¶
　基字皆闕之以避唐諱乃明皇以後人所書不然筆¶
　法本出智永後來臨摹入石爾其間二十八行字畫¶
　不類葢舊本不完國初時人為補足(金石/録)¶
<pb:KR2n0024_WYG_001-13a>¶
五言帝京篇¶
　唐太宗皇帝御製禇遂良行書貞觀十九年八月(金/石)¶
　(錄/)¶
唐窣堵波幢銘¶
　唐劉仲丘撰薛希昌八分書天寳四載七月立(金石/録)¶
唐懷素草書自敘¶
　僧懷素撰并書大歴十二年十月石在將作監(諸道/石刻)¶
　(録/)¶
<pb:KR2n0024_WYG_001-13b>¶
題禹廟寳林二詩¶
　唐㑹稽内史徐浩撰并書無年月石在宋宣獻家(諸/道)¶
　(石刻/録)¶
唐東平王寫真院記¶
　唐李嵠撰大順元年立在相國寺(訪碑/録)¶
唐經蔵院西天應法禪師碑¶
　(諸道石/刻録)¶
淳化閣帖十卷¶
<pb:KR2n0024_WYG_001-14a>¶
　太宗皇帝時嘗遣使者天下購募前賢真蹟集以為¶
　法帖十卷鏤板而蔵之每有大臣進登二府者則賜¶
　以一本其後不賜或傳板在御書院往時禁中火灾¶
　板被焚遂不復賜或云板今在但不賜爾故人間尤¶
　以官法帖為難得(集古/録)¶
　唐太宗購王逸少書使魏徵禇遂良定真偽我太宗¶
　購古今書而使王著辨精觕定為法帖此十卷是也¶
　其間一手偽帖大半甚者以千字文為漢章帝張旭¶
<pb:KR2n0024_WYG_001-14b>¶
　為王子敬以俗人學智永為逸少如其間以子敬及¶
　真智永為逸少者猶不失為名帖余嘗於檢校太師¶
　李瑋第觀侍中王貽永所收晉帖一卷内武帝王戎¶
　謝安陸雲軰法若篆籕體若飛動著皆委而弗録獨¶
　取郄愔兩行入十卷中使人慨歎又劉孝孫處見柳¶
　公權所收䟦子敬送梨帖然於太宗卷中辨出乃以¶
　逸少一帖連在後而云又一帖不知為逸少也公權¶
　唐名家尚如此顧何議著今長安李氏所收逸少帖¶
<pb:KR2n0024_WYG_001-15a>¶
　貞觀所收第一帖著名已非逸少真蹟餘可知矣獨¶
　未知徐璹(徐浩子/能刻書)所訪者何如耳余抱疾端憂養目¶
　文藝思而得之粗分真偽因䟦逐卷末以貽好事同¶
　志百年之後必有擊節賞我者余無富貴願獨好古¶
　人筆札每滌一硯展一軸不知疾雷之在傍而味可¶
　忌嘗思陶𢎞景願為主書史大是髙致一念不除行¶
　年四十恐死為蠧書魚入金題玉&KR0604;間游而不害元¶
　祐三年維陽倦㳺閣書(米元章䟦/秘閣法帖)¶
<pb:KR2n0024_WYG_001-15b>¶
　淳化中内府既博訪古遺蹟時翰林侍書王著受詔¶
　緒正諸帖著雖號工草𨽻然初不深書學又昧古今¶
　故秘閣法帖十卷中瑤珉雜糅論次乖偽世多耳觀¶
　遂以莫辨故禮部郎米芾元章筆翰妙薦紳間在淮¶
　南幕府日嘗䟦卷尾作數百語頗有條流但概舉其¶
　目踈畧甚多故諸部中或偽蹟著甚而不覺者若李¶
　懷琳所作衛夫人書逸少闊别稍以帖之類有雖審¶
　其偽而譏評未當者若知伯英大令諸草帖為唐人¶
<pb:KR2n0024_WYG_001-16a>¶
　書而不知乃書晉人帖語之類有譏評雖當主名昭¶
　然而不能辨者若以田疇字為非李斯書而不知乃¶
　李陽氷明州碑中字之類有誤著其主名者若以晉¶
　人章草諸葛亮傳中語遂以為亮書之類是也其餘¶
　舛錯尚多書家責能書者備故僕於元章慨然古語¶
　有之善書不鑒善鑒不書僕自㓜觀古帖至多雖毫¶
　墨積習未至而心悟神&KR0281;時有所得故作法帖刋誤¶
　凡論真偽皆有據依使鍾王復生不易此評矣元章¶
<pb:KR2n0024_WYG_001-16b>¶
　今已物故恨不示之後有髙識賞予知言大觀戊子¶
　嵗六月七日西都府院東齋序(黄伯思法/帖刋誤序)¶
秘閣續帖十卷¶
　元祐五年四月十三日秘書省請以秘閣所蔵墨蹟¶
　未經太宗朝摹刻者刋於石有㫖從之至建中靖國¶
　元年四月二十三日内出緡錢十五萬趣其工以八¶
　月旦日畢釐為十卷上之(本帖/䟦尾)¶
　崇寧丙戌嵗夏調官上都寓城南昭化坊李表伯舍¶
<pb:KR2n0024_WYG_001-17a>¶
　旅食無事因假信安劉正夫賜本自摹凡十卷用桐¶
　紙六十枚凡再浹月乃竟晴窻潔几寂無塵慮從容¶
　墳郭纎㣲弗差苐此書當時緒次間有乖舛及第十¶
　卷文陋書惡姑因其舊弗刪除去惟此卷逸少諸子¶
　書中乃有𢎞白一帖(𢎞白一帖乃王方慶八代祖/見湖州墨妙亭王氏寶章集)書¶
　既惡甚語尤淺俗謬厠諸王間殊偽不倫故十卷中¶
　止去此一帖耳然第四卷中得四月三日問一帖尚¶
　可刪也(東觀/餘論)¶
<pb:KR2n0024_WYG_001-17b>¶
大觀法帖十卷¶
　大觀初徽宗視淳化帖板已皴裂而王著一時標題¶
　多誤臨摹或失真詔出墨蹟更定彚次訂其筆意仍¶
　俾蔡京書簽及卷首刻石太清樓下(施氏大觀/帖總釋序)¶
孫過庭書譜¶
羲之十七帖¶
　大觀二年九月奉聖㫖摹勒刋石太清樓下(新/增)¶
　　　開封縣¶
<pb:KR2n0024_WYG_001-18a>¶
漢邊韶碑¶
　蔡邕書在開封縣東北五里墓前(訪碑/録)¶
漢邊讓碑¶
　在開封縣東北五里墓前(訪碑/録)¶
漢董襲碑¶
　在開封縣東北八里墓側(訪碑/録)¶
　　　尉氏縣¶
漢西平令楊期碑¶
<pb:KR2n0024_WYG_001-18b>¶
　在縣西南四十里三亭鄉楊萬村墓南二十步以唐¶
　武徳四年自南遷北此(缺/)¶
　然(寰宇/記)¶
唐右庶子于府君碑¶
　姪孺卿撰沙門重潤分書開元十年七月(復齊/碑録)¶
唐萊州刺史于府君碑¶
　撰人姓名缺沙門重潤分書開元十年七月(復齊/碑録)¶
唐靈巖寺碑¶
<pb:KR2n0024_WYG_001-19a>¶
　唐李邕撰并書天寶元年立(諸道石/刻録)¶
唐靈州都督李公碑¶
　撰人姓名殘缺杜混元分書李公諱琳碑以天寶三¶
　載析木月立(金石/錄)¶
唐刺史封公徳政碑¶
　文字缺落惟餘首尾(訪碑/録)¶
唐征西大將軍楊僅碑¶
　在三亭鄉路中(訪碑/録)¶
<pb:KR2n0024_WYG_001-19b>¶
晉阮籍碑¶
　在縣東四十五里阮臺鄉石馬村墓南二十步文字¶
　缺落惟首尾存(訪碑/録)¶
唐尉氏令李良清徳頌¶
　在縣衙公門外天寳五載立(訪碑/録)¶
唐立晉阮籍嘯䑓碑¶
　唐獨孤及撰在縣衙東南二十步籍每追遊名賢擕¶
　酌長嘯登此也(寰宇/記)¶
<pb:KR2n0024_WYG_001-20a>¶
　　　陳留縣¶
漢丞相陳平碑¶
　在縣北二十里文字磨滅其額云漢丞相陳平之碑¶
　(訪碑/録)¶
漢大司農陳羣碑¶
　在縣北二十八里有碑篆文大司農陳羣墓(水/經)¶
魏河伯申碑¶
　在縣東北十五里(訪碑/録)¶
<pb:KR2n0024_WYG_001-20b>¶
　　　雍丘縣¶
漢太尉髙峻碑¶
　在縣南五十里大善鄉墓下(訪碑/録)¶
漢執金吾髙褎碑¶
　在縣南五十里大善鄉墓下(訪碑/録)¶
魏征虜將軍南州刺史王思賢碑¶
　在縣北五十里義陽鄉墓下圖經云思賢名亮(訪碑/録)¶
　　　封丘縣¶
<pb:KR2n0024_WYG_001-21a>¶
漢陳留太守程封碑¶
　在縣東二里墓下(訪碑/録)¶
魏隠士程仲碑¶
　程隠君墳在縣西南四里碑在墓下(訪碑/録)¶
　程仲字孔禮陳留封丘人有志行明帝青龍三年徵¶
　不起景初二年正始五年徵又不就晉武帝泰始二¶
　年卒封元鄉亭侯(寰宇/記)¶
魏節婦白氏碑¶
<pb:KR2n0024_WYG_001-21b>¶
　晉咸寧二年建立白氏程仲妻也二碑同處(訪碑/録)¶
隋寳善寺碑¶
　大業中安鄉司功程式等同修佛像立此碑(訪碑/録)¶
徐州刺史寧逺將軍程超碑¶
　在縣西北十六里墓下(訪碑/録)¶
　　　中牟縣¶
魏太傅鍾繇碑¶
　在尉氏西北三十五里鍾城南三里其地今割屬中¶
<pb:KR2n0024_WYG_001-22a>¶
　牟碑斷折文字磨滅(訪碑/録)¶
晉潘岳碑¶
　在縣西北七里平秩鄉墓側(訪碑/録)¶
東魏正覺寺重修佛殿記¶
　東魏武定四年建(訪碑/録)¶
北齊正覺寺重修佛殿記¶
　北齊天統三年建(訪碑/録)¶
唐立頴考叔廟碑¶
<pb:KR2n0024_WYG_001-22b>¶
　唐王利用撰序劉彚銘李琚八分書開元二十九年¶
　嵗次辛巳嵗(復齋/碑録)¶
唐浦孝子碑¶
　唐崔稱撰屈突寘八分書孝子名季通與其父良瑗¶
　相繼有至行親喪皆廬墓大歷中宣慰使李季卿以¶
　聞有詔褒美墳壠祥符中¶
　章聖皇帝西祀汾隂過之詔有司封其墓且禁採樵¶
　云碑以大歴三年十月立(金石/録)¶
<pb:KR2n0024_WYG_001-23a>¶
唐冲虛真人廟記¶
　唐劉三復撰李徳裕八分書太和元年十二月(金石/録)¶
列子觀題名¶
　唐李徳裕王起題名(訪碑/録)¶
中牟縣壁記¶
　(諸道石/刻錄)¶
　　　陽武縣¶
東魏征虜閻孝侯碑¶
<pb:KR2n0024_WYG_001-23b>¶
　天平三年立(訪碑/録)¶
唐陽武縣令陶公復故縣記¶
　唐唐衢撰鄭乃中八分書據記縣圮毁二十五年宦¶
　吏寓于佛寺貞元己夘嵗縣令陶鍠修而復之後令¶
　李倫以貞元十九年立此碑(集古/録目)¶
　　　長垣縣¶
唐左驍衛大將軍翟仵碑¶
　在縣東南二十五里墓側永徽二年塟(訪碑/録)¶
<pb:KR2n0024_WYG_001-24a>¶
唐戎州刺史董寶亮碑¶
　唐李儼撰張遂隆分書咸亨四年十月(金石/錄)¶
唐長垣令鄭諲清徳頌¶
　在本縣衙門内(訪碑/録)¶
　　　酸棗縣¶
魏酸棗令毌丘悦碑¶
　在酸棗廢縣内按其文名悦字抱僖魏正光三年任¶
　酸棗令民為立碑(訪碑/録)¶
<pb:KR2n0024_WYG_001-24b>¶
唐建福寺三門頌成碑¶
　唐中書舍人盧蔵用按前華州鄭縣尉吳光壁集王¶
　羲之行書建福寺在滑州酸棗縣開元中寺僧增葺¶
　之并建三門初成故曰頌成碑以開元五年正月立¶
　(集古/錄目)¶
　　　東明縣¶
魏徐州刺史韓陵碑¶
　在縣南二十里(訪碑/錄)¶
<pb:KR2n0024_WYG_001-25a>¶
　　　扶溝縣¶
漢國三老袁良碑¶
　碑為𨽻書不著書撰人名氏良字阜卿陳國扶樂人¶
　也歴議郎符節令嘗為三老其額曰國三老袁君碑¶
　碑以永建中立(集古/録目)¶
　漢故國三老袁君碑篆額在開封之扶溝袁君名良¶
　歴郎中謁者將作大匠丞相令廣陵太守議郎符節¶
　令國三老梁相以順帝永建六年二月戊辰卒其孫¶
<pb:KR2n0024_WYG_001-25b>¶
　衛尉滂立此石滂以光和年中為相其作九卿當在¶
　靈帝之初水經云扶溝城北有袁梁碑云陳國扶樂¶
　人事與碑合惟水經誤以良為梁爾(𨽻/釋)¶
唐扶溝令馬公徳政頌¶
　唐崔灝撰分書姓名殘缺開元二十九年立馬公名¶
　光淑(金石/錄)¶
　　　鄢陵縣¶
漢故民吳公碑¶
<pb:KR2n0024_WYG_001-26a>¶
　其額題漢故民吳公之碑碑云熹平元年十二月上¶
　旬吳公仲山少立名迹其他刻畫完好如新文詞頗¶
　拙陋書迹恠而不工然漢時石刻存者漸少而此碑¶
　特完(金石/錄)¶
　宣和中知鄢陵縣穆延年得之於民間碑無其名仲¶
　山其字也漢之仕者没有遺愛其州之民為之采石¶
　鑱銘則自稱曰故民吳公匿迹韜光不答聘召作碑¶
　者體其謙晦之操故以民稱之所謂故民者物故之¶
<pb:KR2n0024_WYG_001-26b>¶
　民也其字畫(缺/)　　　　筆(𨽻/釋)¶
唐立漢文範先生陳君碑¶
　在鄢陵廟内裴延休文(訪碑/録)¶
　¶
　¶
　¶
　¶
　寶刻叢編卷一¶
